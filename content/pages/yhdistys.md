---
title: Demoni ry
headline: Mikä on Demoni?
---

Demoni ry on Metropolia Ammattikorkeakoulun kulttuurin opiskelijoiden opiskelijayhdistys, joka järjestää monenlaista vapaa-ajan toimintaa opiskelun oheen, hoitaa jäsentensä edunvalvontaa ja myy opiskelijaelämään kuuluvia tuotteita. Demoni toimii aktiivisesti yhteistyössä Metropolia Ammattikorkeakoulun opiskelijakunta METKAn kanssa.

## Jäsenet

Demoni ry:n jäseniä ovat kaikki Metropolian kulttuurialojen opiskelijat, joita on noin 1&nbsp;400. Demonin jäseniä ovat kulttuuripalveluiden, median ja musiikin osaamisalueiden opiskelijat. Osaamisalueisiin kuuluu seuraavat tutkinto-ohjelmat:

* elokuva ja televisio
* esitys- ja teatteritekniikka
* konservointi
* kulttuurituotanto
* muotoilu
  * sisustusarkkitehtuuri
  * tekstiilisuunnittelu
  * teollinen muotoilu
  * XR Design
* musiikki
* vaatetusala
* viestintä
  * 3D-animointi ja -visualisointi
  * digitaalinen viestintä
  * graafinen suunnittelu
  * XR Design

## Toiminta

Demoni ry järjestää ympäri vuoden erikokoisia ja erilaisia tapahtumia. Tekemistä löytyy rennoista lautapeli-illoista aina iltapukuetikettiä noudattaviin vuosijuhliin ja kaikkea siltä väliltä! Tapahtumien lisäksi edunvalvonta on iso osa Demonin toimintaa. Demonin edunvalvonta on muun muassa opiskelijoiden palautteen eteenpäin viemistä koululle ja METKAlle, opiskelijoiden opastamista kouluun liittyvissä ongelmatilanteissa sekä Metropolian kulttuurialan työryhmiin osallistumista.

## Mukaan toimintaan

Demoni ry:n toimintaan voi tulla mukaan kuka tahansa metropolialainen kulttuurin opiskelija! Yhdistyksen arkea ja toimintaa pyörittää yhdistyksen hallitus, joka valitaan vuosittain marras-joulukuussa vaaleilla yhdistyksen kokouksessa, jossa äänioikeutettuja ovat kaikki yhdistyksen jäsenet. Hallitushausta tiedotetaan nettisivuilla ja Facebookissa.

Demonilla on myös aktiivijäseniä, jotka ovat mukana järjestämässä toimintaa omien kiinnostuksen kohteidensa mukaan. Aktiivit ovat olleet mukana esimerkiksi tapahtumien suunnittelussa ja järjestämisessä, nettisivujen uudistamisessa ja haalareiden hankinnassa. Demonin toiminta on aina tekijöidensä näköistä! Aktiivijäseneksi voi ilmoittautua milloin vain [ottamalla yhteyttä](/yhdistys/hallitus/ "Hallituksen yhteystiedot") hallituksen puheenjohtajaan.

## Demonilaisten tunnukset

Demoni ry myy opiskelijaelämään olennaisesti kuuluvia tuotteita kuten Metropolian kulttuurin viininpunaisia haalareita sekä erilaisia haalarimerkkejä. Demonilta löytyy myös oma kuntanauha käytettäväksi akateemisissa juhlatilaisuuksissa. Kuntanauha on Demonin värien mukaisesti pinkki ja sitä voivat kantaa kaikki Metropolian kulttuurialojen opiskelijat. Kaikkia Demonin tuotteita voi ostaa toimistolta. <!-- Toimiston aukioloajat löydät täältä. -->

## Historia

Demoni ry on perustettu 30.&nbsp;syyskuuta 1994 ja se on ehtinyt nähdä jo kolme korkeakoulua: Helsingin taide- ja viestintäoppilaitoksen, Helsingin ammattikorkeakoulu Stadian ja nyt Metropolia Ammattikorkeakoulun. Demonin jäsenet opiskelivat kahden ensimmäisen korkeakoulun aikana Arabiassa, ja Stadian ja Evtekin yhdistyessä Metropoliaksi Demonin toiminta laajeni myös Tikkurilan kampukselle. Syksystä 2017 alkaen Demoni on toiminut jälleen yhdellä kampuksella, kun Tikkurilan kampuksen opiskelijat muuttivat Arabiaan.
